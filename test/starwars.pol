Gwiezdne wojny (ang. Star Wars) – amerykańska franczyza filmowa z gatunku space opera oparta na trylogii filmów stworzonej przez George'a Lucasa, której akcja rozgrywa się „dawno temu w odległej galaktyce”.

Franczyza została zapoczątkowana w 1977 roku premierą filmu Star Wars (później dodano podtytuł: Część IV – Nowa nadzieja[1][2]), który stał się światowym popkulturowym fenomenem. W kolejnych latach sukces odnosiły sequele Imperium kontratakuje (1980) oraz Powrót Jedi (1983); te trzy filmy stanowią oryginalną trylogię Gwiezdnych Wojen. Trylogia prequeli została wydana w latach 1999-2005, ale otrzymała mieszane recenzje zarówno od krytyków, jak i fanów serii. W 2015 roku odbyła się premiera filmu Gwiezdne Wojny: Część VII – Przebudzenie mocy, który zapoczątkował trylogię sequeli. Wszystkie siedem filmów zostało nominowanych do Oscara (tylko dwa pierwsze otrzymały go) i osiągnęły komercyjny sukces, zarabiając 7,5 mld USD[3], co pozwoliło zająć Gwiezdnym Wojnom 3. miejsce w rankingu najbardziej dochodowych serii filmowych[4]. Ponadto w 2016 roku miał premierę film Łotr 1. Gwiezdne wojny – historie, który zapoczątkował serię spin-offów.

Seria stworzyła rozległą franczyzę - Star Wars Expanded Universe - rozszerzoną o powieści, seriale telewizyjne, komiksy oraz gry komputerowe i wideo, co doprowadziło do znacznego rozwoju fikcyjnego uniwersum. Gwiezdne Wojny zostały również wpisane do Księgi rekordów Guinnessa w kategorii „Najbardziej udana franczyza filmowa”. W 2015 roku całkowita wartość franczyzy wyniosła 42 mld USD[5][6], co pozwoliło zająć jej 2. miejsce wśród najbardziej dochodowych franczyz.

W 2012 roku firma Walt Disney Company przejęła LucasFilm za 4,06 mld USD i uzyskała prawa do dystrybucji kolejnych filmów serii[7]. Były dystrybutor 20th Century Fox zachował prawa do fizycznej dystrybucji dwóch pierwszych trylogii, jest właścicielem praw do filmu z 1977 roku oraz będzie posiadać prawa do części I,II,III,V i VI do maja 2020 roku[8][9]. Walt Disney Studios jest właścicielem praw do cyfrowej dystrybucji filmów, z wyjątkiem Nowej nadziei[9][10].
